# Umí žáci vyvozovat oprávněné závěry z pramenů? 

*Argumentuj na základě pramene... Opravdu to pramen říká? ... Není to už jen interpretace?*

V hodinách dějepisu a zejména v badatelské výuce po žácích často chceme, aby vyvozovali své závěry z pramenů. Jenže není vždy snadné poznat, jestli to skutečne umí - schopnost vyvozovat oprávněné závěry z pramenů se ztrácí pod vrstvou dalších dovedností a znalostí, jako je obecné čtení s porozuměním, schopnost pracovat s historickými prameny, schopnost formulovat závěry a argumenty, atd.

Tento výzkum si klade za cíl vytvořit nástroj, který by nám pomohl zjistit, jak žáci závěry z pramenů vyvozují, aniž by v tom hrály vliv jiné faktory. 

Nejde o test faktů.

Nejde o zkoušení znalostí učiva.

Jde o to, jak žáci uvažují nad zdroji a tvrzeními o minulosti.

## Proč by to pro učitele mohlo být užitečné?

Zapojeným učitelům může výzkum přinést:

- přehled o tom, jak jejich žáci pracují s tvrzeními a důkazy,
- srovnání různých tříd (pokud se zapojí více tříd),
- podněty, kde mají žáci tendenci „přeskakovat“ k rychlým závěrům,
- konkrétní doporučení, jak tyto dovednosti dál rozvíjet.

Výsledkem nebude jen tabulka bodů, ale stručný a srozumitelný report pro Vaši třídu, který ukáže:

- v čem jsou žáci silní,
- kde mají typické potíže,
- jaké typy úvah se u nich objevují.

Cílem není hodnotit učitele ani školu.
Smyslem je nabídnout nástroj, který může pomoci lépe zacílit výuku.


## Jak bude výzkum probíhat?

- **Kdo?** 9. ročník ZŠ a všechny ročníky SŠ
- **Čas:** cca 30–45 minut
- **Jak?** Online test, který žáci vyplní na počítači, tabletu nebo telefonu.
    1. Obdržíte unikátní odkaz (a QR kód).
    2. Odkaz pošlete žákům nebo promítnete ve třídě.
    3. Žáci test vyplní online.
    4. Není potřeba žádná registrace.

- **Co žáci budou vyplňovat:**
    1. Krátké základní údaje (anonymně).
    2. Úkoly se zdroji a tvrzeními – vybírají, zda je tvrzení oprávněné, a zdůvodňují proč.
    3. Dvě složitější situace z „reálnějšího“ kontextu.

Účast žáků je dobrovolná a anonymní. 

### Ukázka úkolu

![Ukázka úkolu](./images/030-ukazka-testove-ulohy.png)

## Co jako zapojený učitel dostanu?

1. Souhrnný report za Vaši třídu
    - jak žáci pracují s tvrzeními a důkazy,
    - kde mají tendenci dělat ukvapené závěry,
    - jaký je vztah mezi znalostmi a způsobem uvažování.
2. Doporučení do výuky
    - tipy na úpravu zadání úloh,
    - návrhy, jak pracovat s tvrzeními a důkazy,
    - inspiraci pro vlastní aktivity.
3. Možnost konzultace výsledků (online / e-mailem).

Kromě toho dobrý pocit z toho, že pomůžete ověřit nástroj, který může být užitečný pro širší komunitu učitelů. Podílíte se na výzkumu, který má ambici zlepšit způsob, jak ověřujeme práci žáků v dějepise.

### K čemu to může být ve výuce?

Možná znáte situace, kdy:

- žáci rychle odpovídají, ale jejich závěry nejsou úplně opřené o zdroj,
- část si třídy je velmi jistá, i když důkazy nejsou silné,
- někteří žáci jsou opatrní, ale neumí to vysvětlit.

Test může pomoci odhalit právě tyto rozdíly.

Ukáže, jestli problém spočívá spíš v práci s důkazy, v příliš rychlém zobecňování, nebo v nejistotě při formulování závěrů.